# Koncepce editoru

Editor virtuálních výstav INDIHU Exhibition je vhodný pro tvorbu **multimediálních bohatých prezentací s interaktivními prvky**. Je ideální pro neotřelé představení svojí práce s cílem vzbudit v návštěvnících zájem. Už není tak ideální pro přenos velkého množství informací. Delší materiály lze však přiložit a návštěvníci si je mohou v případě zájmu stáhnout. Editor byl koncipován tak, aby byla výsledná virtuální výstava vizální, svěží, nápaditá a zábavná. 

## Buďte snadno online 

Online přítomnost muzeí, vědeckých pracovišť či jiných institucí, které se věnují kulturnímu dědictví a vědě, se stává nezbytností. Veřejnost očekává, že budete online nabízet zajímavý obsah. Vytváření virtuálních výstav je jednou z možností. Tvorba takových výstav však není snadná jak po [obsahové stránce](obsah-vystavy.md), protože online výstavy nefungují stejně jako ty fyzické, tak i po technické stránce. 

Díky INDIHU Exhibition **odpadá nutnost zabývat se technickou stránkou** virtuálních výstav. Editor je záměrně vytvořen tak, aby ovládací prvky byly v souladu se současnými standardy uživatelských rozhraní - jednoduché ovládání, střízlivé  rozhraní s akcentem na vizuálně atraktivní obsah. I proto nejde v editoru měnit umístění či vzhled jednotlivých prvků (položky v menu, písmo). Zároveň však editor vznikal jako open source (free software), proto si kdokoli může software "rozběhnout" na vlastní infrastruktuře a upravit si ho tak, jak potřebuje. 

## Stavebním kamenem je obrazovka

Základním konceptem editoru je obrazovka. Obsah tvoříte tím, že **plníte jednotlivé obrazovky obsahem**. Obrazovky můžete sdružovat do kapitol nebo výstavu vyrobit jen jako řadu obrazovek. Využijete-li **kapitoly**, vytvoří se automaticky přehledný seznam, který návštěvníkovi ulehčí navigaci a pohyb ve výstavě. Editor nabízí různé typy obrazovek - obsahové, interaktivní a herní.

### Ovládání 

Každá obrazovka má několik záložek (např. "Název, text, audio", "Obrázek", "Dokumenty" - viz šipky), které postupně procházíte a plníte obsahem. U obrazovky nemusíte vyplnit všechny položky najednou. Pro kontrolu toho, jak obrazovka vypadá, máte vždy k dipozici **náhled**. Náhled zobrazíte pomocí tlačítka "náhled" (1) vlevo dole na stránce nebo pomocí klávesové zkratky Ctrl+P. Jednotlivé položky v záložkách vás navedou, jaký obsah máte připravit. V případě zájmu či nejasností si projděte podrobný ilustrovaný popis jednotlivých typů [obrazovek](obrazovky.md).

<center>![](img/ovladani-obrazovky-v2.jpg)</center>

## Hry vtáhnou návštěvníka do děje 

V současné době je hraní digitálních her velmi populární a využít je můžete i ve výstavách. Hry nejsou jen pro dětské návštěvníky, ale zaujmou i dospělé. K dipozici máte několik různých [her](hry.md) - některé jsou zaměřené na fakt a mají jasné řešení, jiné jsou více kreativní a otevřené. Mezi výhody her patří: 

* můžete "zkontrolovat", zda si návštěvník zapamatoval klíčové informace
* hrou upozorníte na nejdůležitější informace 
* obsah bude dynamičtější a může oživit zájem návštěvníka
* vtáhnete návštěvníka do děje
* přimějete návštěvníka, aby se nad tématem zamyslel 
* z pasivního návštěvníka se stane aktivní návštěvník
* je to jednoduše zábava 
* umožníte mu se kreativně vyjádřit

## Zvládnu přípravu výstavy sám? 

Editor umožňuje, aby na výstavě spolupracovalo více tvůrců. Neumožňuje však spolupráci v reálném čase - provádět úpravy může vždy jen jeden tvůrce, pro úpravy se editor pro spolutvůrce odemkne po 1 minutě. 

!!! info "Tip"
	Ačkoli je zámek pro editaci nastaven jen na 1 minutu, doporučujeme se předem domluvit, kdy kdo na výstavě bude pracovat. Zabráníte tomu, abyste pracovali na stejné části výstavy. 

Editor je vytvořen tak, aby jeho používání bylo co nejjednodušší. Nemusíte umět programovat nebo být webdesignér, a přesto vytvoříte online výstavu. Virtuální výstavy však obsahují různé typy obsahu, které vytváříte mimo editor pomocí jiných nástrojů a do editoru obsah jen vkládáte. Je tedy vhodné, abyste uměli alespoň trochu pracovat s obrázky, nahrát audio nebo vytvářet videa. Nástroj INDIHU Exhibition obsahuje jednoduchý nástroj na úpravu obrázků (oříznutí, otočení, změna poměru stran). V manuálu se u jednotlivých obrazovek a her objevují tipy na nástroje, které můžete použít. Pokud vám to zdroje dovolí, můžete využít služeb profesionálů (fotografa, grafika, filmaře nebo zvukaře). 